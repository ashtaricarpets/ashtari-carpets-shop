## Veelgestelde vragen (FAQ)

### Hoe kies ik de juiste afmetingen voor de woonkamer of living?

Het hangt er natuurlijk allemaal vanaf of je een ruime of een eerder beperkte woonkamer hebt. Hoe groot is het meubilair en hoe is de opstelling? Is er een grote L-zit aanwezig in de ruimte of staat er een tweezit met bijzitter, etc…? Van zodra je alles beperkt in kaart hebt gebracht krijg je en betere visie op de ideale opstelling van je tapijt. Weet dat ons **interieurteam** paraat staat om al je vragen hieromtrent mee te helpen oplossen. We kunnen ter plaatse komen om je te adviseren. Als je ons een overzichtsfoto bezorgd van je interieur en de afmetingen van het meubilair kunnen wij je zelfs vanop afstand helpen de juiste keuze te maken. Wij maken vervolgens vrijblijvend een kleine schets en doen je een aantal voorstellen.

Soms zijn er in de woonkamer een aantal elementen die in de ruimte gekeerd staan of er zijn deuren die naar binnen open gaan. Dit hoeft in principe géén probleem te zijn als het deuren betreft die kunnen verhoogd worden of indien het vloerkleed dun genoeg is.

Er zijn verschillende standaardopstellingen mogelijk. Al kunnen woningen sterk verschillen en wordt hier al wel eens van afgeweken. Bekijk onze fitting guide hier.



### Hoe kies ik de juiste afmetingen voor de eetkamer?

Eerst en vooral dien je het formaat en de vorm te bepalen van de tafel die op het vloerkleed komt te staan. Is het een ronde, ovale, vierkante of rechthoekige tafel? Hoeveel stoelen staan er rond de tafel ? Staan er stoelen op de kopse zijden? Kan de tafel uitgeschoven en verlengd worden? Zo ja, hoeveel keer per jaar staat de tafel op zijn grootst?

Een te smal of te kort tapijt ten opzichte van een tafel geeft een verkleinde indruk van de ruimte. Ook de diepte en het formaat van de stoelen spelen een rol. Wij rekenen min. 45 cm tot 75 cm of meer.

Weet dat ons **interieurteam** paraat staat om al je vragen hieromtrent mee te helpen oplossen. We kunnen ter plaatse komen om je te adviseren. Als je ons een overzichtsfoto bezorgd van je interieur en de afmetingen van het meubilair kunnen wij je zelfs vanop afstand helpen de juiste keuze te maken. Wij maken vervolgens vrijblijvend een kleine schets en doen je een aantal voorstellen.



### Kan ik een tapijt thuis zien vooraleer te kopen?

Ja, natuurlijk, we hebben een zichtservice / thuispresentatie service.

Er zijn drie situaties mogelijk.

#### U woont binnen een straal van 100 km van ons adres in Antwerpen

Indien de waarde van he goedkoopste tapijt ten minste 700 euro bedraagt dan kunnen we één of meerdere tapijten (max. 5 stuks) gratis bij je thuis presenteren. U maakt een keuze op de site of gewoon bij ons in de winkel, voegt deze toe aan uw favorieten en daarna contacteert u onze klantenservice met de vraag of we een presentatie kunnen doen. We maken vervolgens een afspraak en komen bij u langs. Indien u nog steeds twijfelt over een aantal mogelijkheden dan laten wij deze achter op zicht en kan u rustig in uw eigen omgeving een beslissing nemen. Deze tapijten worden vervolgens twee dagen in optie gezet en geblokkeerd op onze site zodat deze niet verkocht kunnen worden.

#### Zelf ophalen / zelf terugbrengen

Indien u beslist om een tapijt zelf te komen ophalen dan kan u best onze klantenservice op voorhand verwittigen en het artikelnummer doorgeven. Vervolgens bevestigen wij of dit artikel nog in voorraad is en maken we een afspraak voor ophaling. Na vertoon van uw identiteitskaart en ondertekening van een consignatiedocument kan u na betaling van een voorschot het tapijt meenemen op zicht. Indien het tapijt niet naar uw zin is storten wij direct het voorschot terug. Het artikel wordt vervolgens twee dagen in optie gezet en geblokkeerd op onze site zodat dit niet verkocht kan worden.

#### Buiten een straal van 100 km

Als u niet direct in de buurt van onze showroom woonachtig bent en u bent verliefd geworden op één van onze tapijten dan kan u het tapijt eerst volledig voorafbetalen. Contacteer onze klantendienst wel op voorhand met de vraag of u het tapijt in het echt mag zien zonder aankoopverplichting. We checken of het tapijt op voorraad is en vervolgens wordt het tapijt bij u bezorgd per koerier en heeft u een wettelijke zichttermijn van 14 kalenderdagen waarbinnen u het tapijt moet retourneren.

Wij vragen u wel beleefd om in dit specifieke geval ons binnen een periode van 2 kalenderdagen na ontvangst van het pakje te melden of het tapijt al dan niet naar wens is. Zo kunnen wij onze administratie verwittigen en onnodige kosten vermijden. Het product wordt namelijk niet als ‘verkocht’ aanzien maar als ‘in optie’. Indien u zich aan deze spelregels houdt dan nemen wij de retourkosten graag voor onze rekening binnen de Benelux. Onze algemene retourvoorwaarden blijven dus gewoon dezelfde, enkel de retourkosten en de meldingstermijn zijn anders. Lees de [algemene retourvoorwaarden hier](/info/retour).



### Reinigen of herstellen jullie ook handgeknoopte tapijten?

Ja, sinds het begin in 1969 is Ashtari een huis waar na-service ook erg belangrijk is. Wij kunnen uw tapijten ambachtelijk reinigen en terug opfrissen. Dit gebeurt op de traditionele Oosterse manier zodat uw tapijten met zachtheid behandeld worden en ontdaan worden van alle zand en stof. Wij adviseren om tapijten om de 4 à 5 jaar manueel te laten reinigen.Een verkeerdelijke reiniging kan resulteren in kleurloop, kromme of golvende tapijten. Laat u adviseren door ons specialistenteam en neem contact op indien u vragen heeft hieromtrent. U kan automatisch een prijs berekenen met onze tool op onze site.

Wij hebben ook een uniek restauratieatelier waar Perzische vaklui allerhande herstellings- en conserveringswerken kunnen uitvoeren op uw waardevolle handgeknoopte tapijten. Franjes, boorden, singels, gaten in het tapijt, water- of brandschade zijn maar enkele zaken waarvoor wij een offerte kunnen opmaken. We bekijken samen met u welke kosten er dienen gemaakt te worden en of deze bijdragen aan de waarde van uw tapijt.



### Mag ik een handgeknoopt tapijt stofzuigen?

U mag dat zeker en u moet dit ook doen. Zand in uw tapijten verkort de levensduur en verhoogt de slijtage van het garen. Al adviseren wij dit maximaal twee keer per week te doen en de stofzuiger niet op de klopstand te zetten indien deze optie beschikbaar is. Als uw kostbare tapijt franjes heeft dan adviseren wij deze niet mee te stofzuigen.  Na verloop van tijd zou het kunnen dat de inslagdraden lossen en het tapijt hier begint uit te rafelen.



### Mag een handgeknoopt tapijt gereinigd worden?

Ja, wij advsieren om de 4 à 5 jaar indien nodig. Het hangt natuurlijk af van het gebruik en de hoeveelheid zand of stof in het tapijt. Ieder tapijt heeft een andere wolkwaliteit en wordt anders gebruikt. Daarom is het raadzaam om zelf eens een test te doen. Voel eens aan de wol of de zijde, voelt de wol kleverig of vettig aan of komt er veel zand uit als je een hoekje omlegt en er mee schudt of op klopt. Indien één van de bovenstaande dan is het raadzaam een reiniging te doen.



### Hoe voorkom ik kruipen van het tapijt?

Wij leveren een hoogwaardig ondertapijt (of anti-slip) in een aantal standaardmaten. De anti-slip is 2,5 mm dik en kan gewassen worden. De anti-slip is geschikt voor plaatsing op de meeste harde en zachte vloeren met uitzondering van vast tapijt. De anti-slip laat vloerverwarming door en is zeer duurzaam. We hebben een aantal standaardmaten voor u beschikbaar. U kiest best een afmeting die het dichts aanleunt bij het formaat van uw tapijt.

Het anti-slip ondertapijt kan eenvoudig met een handschaar bijgesneden worden. Wij adviseren onze klanten om minimaal een 3-tal centimeter van de randen van het tapijt te blijven zodat het anti-slip tapijt niet zichtbaar is als het eenmaal onder het vloerkleed geplaatst is. Zie onze productenlijst of zoek op anti-slip in de zoekbalk voor meer info.

Indien de standaardformaten op de site beschikbaar niet ideaal zijn dan kunnen wij een speciaal formaat voor u snijden rekeninghoudende met de standaardbreedten op de rollen. Contacteer onze klantenservice hiervoor zodat wij u op weg kunnen helpen.



### Is het normaal dat mijn tapijt soms pluisjes afgeeft?

Bepaalde soort tapijten hebben meer kans op pluizen dan andere. Groffer geknoopte nomadentapijten kunnen pluizen in de beginfase maar na verloop van tijd dient dit wel te verminderen. De wolsoort en de kwaliteit van de wol zorgt er ook voor dat een tapijt meer of minder pluist. Het is een natuurlijk proces die eigen is aan wol in het algemeen. Door het dagelijks gebruik van het tapijt gaan er kleine garens lossen en komen ze naar de oppervlakte. Deze kan je gewoon stofzuigen. Hoogpolige tapijten pluizen ook makkelijker dan laagpolige. Stads- of ateliertapijten pluizen bijna nooit.



### Ik heb wijn gemorst op het tapijt? Wat doe ik nu?

Geen probleem, in bepaalde gevallen krijgen wij deze vlekken er terug uit als u niets zelf onderneemt. Het enige wat u moet doen is deppen met keukenpapier of een schone katoenen handdoek. Het tapijt plaatselijk optillen en aan de onderzijde en bovenzijde voldoende keukenpapier plaatsen zodat alle resten vloeistof opgeslorpt kunnen worden. Dan rustig laten drogen.  U zou ervan versteld staan hoeveel schade u meer kunt veroorzaken door zelf iets proberen te doen.

**Gebruik nooit zout, géén witte wijn, géén javel of een ander chemisch product.**



### Wat is de levensduur van een tapijt?

Een tapijt is normaal een aankoop voor het leven. Goede tapijten gaan gemakkelijk 20 tot 30 jaar mee. Een goed onderhouden Perzisch tapijt zelfs nog langer.



### Wat is het verschil tussen kelims en tapijten?

Kelims zijn platte weefsels en tapijten worden geknoopt en hebben een dikke pool. Kelims en tapijten worden allebei op weefgetouwen gemaakt maar bij tapijten worden er individuele gekleurde garens (in wol of zijde) geknoopt rond twee of meerdere kettingdraden. De inslagdraden worden met een speciale kam neergedrukt waardoor de knoopjes garen vast komen te zitten op het getouw.

Bij een kelim tapijt worden de gekleurde ketting- en inslagdraden verweven zodat er een platweefsel ontstaat. Dit geeft de uiteindelijk dunne look van een kelimtapijt. Bij gelijk gebruik zal een tapijt een hogere levensduur hebben dan een kelimtapijt. Maar voorzien van een ondertapijt moeten kelimtapijten toch minstens een decennnium kunnen overleven bij dagelijks gebruik. Kelimtapijten kenmerken zich ook meestal door simpele geometrische, etnische of florale tekeningen en patronen terwijl handgeknoopte tapijten een complexe en meer verscheiden gamma aan dessins en patronen herbergen.



### Is het mogelijk om maatwerk te bestellen?

Ja, we produceren zelf tapijten in samenwerking met ateliers in Nepal en Iran. Een groot deel van onze collectie is volledig op maat te bestellen. We hebben ondertussen al tal van succesvolle residentiële interieurprojecten afgerond. We hebben een zeer ruim assortiment aan dessins (ontwerpen) en vertegenwoordigen ook topontwerpers uit de tapijtenwereld en daarbuiten. Wij kunnen je tapijten maken in de meest courante vormen. Formaten zoals vierkant, rechthoekig of lopertapijten behoren tot de mogelijkheden. Wij zijn je klankbord naar de wevers in de landen van oorsprong en sturen bij waar nodig. Wij nemen de verantwoordelijkheid over ieder project en zitten graag met u samen om de mogelijkheden persoonlijk en eventueel in samenwerking met de architect te bespreken. Een tapijt op maat bestellen is géén sinecure want er moeten goede afspraken gemaakt worden en het eindresultaat moet duidelijk en voorspelbaar zijn. Wij hebben deze unieke tailor-made service ontwikkeld voor meerwaardezoekers zoals jij en trachten al je vragen te beantwoorden. Bekijk onze pagina met designers & brands voor meer voorbeelden.



### Is een tapijt een goede investering?

Ja zeker, maar voor 95% van de gevallen niet in geld. Wat bedoelen we hiermee? Vroeger in de jaren ’70 en ’80 werd al eens gezegd door tapijtverkopers (al dan niet malafide handelaars) dat een aankoop van een oosters tapijt een goede belegging in geld was. Wel dat is je reinste onzin. Een tapijt is in de meeste gevallen een decoratief gebruiksvoorwerp dat de tand des tijds heel erg goed kan weerstaan. In die specifieke zin is een mooi vervaardigd handgeknoopt tapijt natuurlijk wel een ideale investering. Anderzijds mag je niet verwachten dat je op het einde van de rit nog eens langs de kassa kan passeren met een gebruikt tapijt. Er zijn natuurlijk wel unieke exemplaren die door hun intrinsieke waarde en zeldzame schoonheid behoren tot de meest exclusieve en waardevolle tapijten van de wereld.  Meestal zitten dergelijke stukken in privé bezit, in musea, bij handelaars of worden ze verkocht op gerenommeerde ventes voor astronomische bedragen.



### Heeft u ook antieke tapijten?

Wij hebben antieke en semi-antieke tapijten maar ook oude en nieuwe tapijten in voorraad.



### Kan ik een kleurstaal laten maken van een tapijt ?

Ja dat kan, dit is één van onze unieke services en handig indien u een welbepaald tapijtontwerp mooi vind maar waarvan u niet zeker weet of een bepaalde kleurcombinatie goed past in het interieur.

Wij helpen je graag in je zoektocht naar het ultieme tapijt voor je interieur. Contacteer ons vrijblijvend voor meer uitleg over deze tailored service, speciaal voor jouw.


### Kost het iets om een staal te laten maken en mag ik het staal naderhand bijhouden ?

Het maken van een staal kan tegen een kleine vergoeding die onze administratieve- en ontwerpkosten dekt. Het staal blijft wel steeds eigendom van Ashtari en kan niet door de klant bijgehouden worden. De kosten voor het knopen van het staal worden door Ashtari gedragen. De administratieve kosten omvatten onze internationale transportkosten, de ontwerp of aanpassingskosten.  Deze kosten worden terugbetaald indien het tapijt in productie gaat.


### Ik heb een klacht. Waar en hoe kan ik bij jullie terecht ? Wat is de klachtenprocedure ?

Indien u niet tevreden bent over onze service of u heeft een klacht over een welbepaald artikel gelieve dan onze klantenservice te contacteren per e-mail. Wij zullen alles in staat stellen om u klacht binnen een periode van 14 dagen te behandelen en de nodige oplossingen aan te bieden.

Procedure:

- formuleer en omschrijf uw klacht, probleem of feedback duidelijk
- Stuur uw klacht, probleem of feedback per email aan info@ashtaricarpets.com
- U ontvangt binnen een periode van 48 uur een bevestigingsmail
- U mag een antwoord verwachten binnen een periode van 14 dagen na ontvangst van uw email
- Bent u niet tevreden met de afhandeling van uw klacht? Dan kunt u deze voorleggen aan de Geschillencommissie Thuiswinkel, Postbus 90600, 2509 LP te Den Haag (www.sgc.nl). Tevens kunt u uw klacht voorleggen aan de Geschillencommissie via het Europees ODR Platform (http://ec.europa.eu/consumers/odr/)
