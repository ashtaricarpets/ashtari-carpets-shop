## Wat doe ik best als ik iets mors op mijn tapijt ?

In eerste instantie dient u géén overhaaste beslissingen te nemen om het tapijt te redden. Voor alledaagse vlekken is het gebruik van detergenten (zepen) meestal niet nodig.  Gewoon kraantjeswater of bruiswater volstaat in de meeste gevallen.

**Gebruik NOOIT zouten.**

Dit fixeert de kleurstof in het tapijt en dan krijg je de vlek er bijna niet meer uit.

Hieronder kan u een eenvoudig stappenplan vinden om de vlek te isoleren en de schade te beperken.

1. NOOIT wrijven, enkel DEPPEN met een propere katoenen of papieren doek
2. Wees voorzichtig met teveel en te warm water.  Een kleine hoeveelheid lauw water volstaat.
3. Om geurtjes te verwijderen vermeng je indien nodig, een minieme hoeveelheid biologische zeep in het water.
4. Voorkom kringen in je tapijt door altijd van buiten naar binnen te werken.
5. Bij dikkere substanties (pasta’s, braaksel, kauwgom, ...) schraap je het teveel aan residu weg met een lepel of bot mos, van buiten naar binnen en nadien herhaal je stap 1 tot 4.
6. Vervolgens leg je een propere katoenen of papieren doek over de vlek heen zodat die alle restvloeistoffen kan absorberen.
7. Als de vloeistof volledig doorheen het tapijt is gesijpeld dan adviseren wij onder het tapijt voldoende doeken te plaatsen en zo al het vocht te absorberen.
8. Ten slotte kijk je na een aantal minuten of de vlek verwijderd en droog is (recto /verso).
9. Indien de vlek na bovenstaande handelingen nog hard of plakkerig aanvoelt, adviseren wij contact op te nemen met onze klantenservice.

Let op met het gebruik van een haardroger.  In sommige gevallen kan dit meer schade berokkenen en zal de herstelkost groter zijn.

Vermijd kleurloop en test de kleur eerst met een lichtvochtige doek op een onopvallende plaats. Let op met niet-kleurvaste tapijten of kleuren die van nature moeilijk te fixeren zijn (rood, blauw, roze, ...).

Wij adviseren de tapijten nooit oppervlakkig te reinigen met speciale stofzuigers. Dit zal het tapijt op lange termijn niet ten goede komen en voorbarige slijtage in de hand werken.  Wij adviseren altijd een dieptereiniging van uw tapijt waarbij eerst alle stof en zand uit uw tapijt verwijderd wordt.
